---
title: گفت و گو با شیما قوشه، وکیل و فعال حقوق زنان: اصل برائت و خلا قانونی حمایت از آزار دیده ها
date: 2020-09-02 00:00:00
categories:
  - روزنامه شرق
  - گزارش
author_staff_member: admin
---

این  گفتگو در روز 12 شهریور 1399 در روزنامه شرق منتشر شده است .
<a href="https://www.magiran.com/article/4086379">روزنامه شرق</a>







گفت و گو با شیما قوشه، وکیل و فعال حقوق زنان: اصل برائت و خلا قانونی حمایت از آزار دیده ها

آنچه تحت عنوان هشتگ «روایت تجاوز» در سه هفته اخیر در فضای مجازی فارسی زبان در جریان است، زلزله ای در جامعه ایرانی ایجاد کرده است. موج افشاگری ها از چند میکرو سلبریتی فضای مجازی آغاز شد و به جامعه روزنامه نگاری رسید و بعد در حالی که فکر می شد موجش خوابیده با ماجرای «کیوان امام» دوباره اوج گرفت و بعد به دامن سلبریتی ها و چهره های شناخته شده رفت. لیست افراد و چهره هایی که روایت هایی از آزار یا تجاوز آنها منتشر می شود، لحظه به لحظه در حال افزایش است. به راه افتادن چنین جنبشی علاوه بر موافقان فراوان و تشویق کننده های بسیار مخالفینی هم دارد. گروهی که معتقدند چنین دست افشاگری هایی با اسم و اکانت ناشناس در فضای مجازی هیچ دلیل مشخص و درستی بر گناهکاربودن افرادی که از آنها اسم برده می شود، ندارد. اما سوال اینجاست که حقیقت با سازوکار حقوقی فعلی در زمینه اثبات تجاوز تا چه میزان امکان برملا شدن را دارد؟ موارد معروفی مثل پرونده آزار جنسی ترامپ یا ژیان قمیشی باوجود ادله بسیار نهایتا به تبرئه افراد منجر شد. حتی رومن پولانسکی هم که در دادگاه محکوم شد، با فرار از آمریکا آزادانه زندگی اش را می کند و حتی اعتبار حرفه ای اش هم مخدوش نشده است. در چنین شرایطی قربانیان تجاوز چگونه می توانند احقاق حق و از خودشان دفاع کنند؟ آن هم در فضای با مختصات فرهنگی ایران که آزار دیده بیشتر از آزارگر سرزنش می شود و تلاش برای بیان شجاعانه یک تجاوز یا آزار ممکن است به طرد از سوی خانواده و جامعه دوستان، ازدست رفتن فرصت های شغلی و تحصیلی و بسیاری موارد دیگر منجر شود. در چنین فضایی راهکار برای آزار دیده چیست تا احقاق حق کند. یکی از موضوعاتی که مخالفان این دست افشاگری ها روی آن تاکید دارند، موضوع «اصل برائت» است که از اصول اساسی حقوقی است. آنها با استناد به این اصل معتقدند تا اتهامی در دادگاه اثبات نشود، ارزش و اعتباری ندارد. تاکید عده ای بر اصل برائت و همچنین خلا قانونی موجود در راه حمایت از حقوق آزاردیده ها موجب شد تا با شیما قوشه، وکیل دادگستری و فعال حقوق زنان صحبت کنیم. خانم قوشه درباره تاکید عده ای بر اصل برائت می گوید: «اصل برائت به عنوان یکی از اصول اساسی دادرسی عادلانه هم در قانون اساسی به صراحت پیش بینی شده و هم در بقیه قوانین به صورت ضمنی به آن اشاره شده است. به هر حال استناد به این اصول در دادگاه رخ می دهد و حق متهم است که به این اصول استناد کند و تا وقتی دلیلی علیه او وجود نداشته باشد، از الزامات اصل برائت منتفع شود. نکته ای که وجود دارد این است که در ایران قوانینی داریم که در این موارد خاص به هیچ وجه حامی و حمایتگر آزاردیده ها نیستند. این قوانین آنها را در موارد مواجهه با چنین مسئله ای به همان ادله اثبات دعوای کیفری ارجاع می دهد که به صورت عمومی در قوانین وجود دارد. وقتی در مواجهه با این جرائم آزاردیده ها مجبورند به همان عمومات اثبات ادله کیفری اشاره کنند و به دنبال شاهد و اقرار متهم باشند، ممکن است از پیگیری حقوقی کار صرف نظر کنند؛ چراکه فضا و شرایط ارتکاب جرم اغلب متفاوت هستند. ذات این جرائم در یک فضای مخفی اتفاق می افتد که اغلب شاهدی وجود ندارد. عدم قانون حمایتی از آزاردیده ها موجب شده که خلا قانونی با اتکا به اصل برائت چنین پوشش داده شود.

خانم قوشه همچنین درباره اهمیت روایت کردن و تواتر روایت ها می گوید:«وقتی روایت ها زیاد شود، این تواتر روایت ها ممکن است منجر به «علم قاضی» شود. ضمن اینکه ما در فقه هم مبحثی داریم به اسم «شیاع» که از همان شایعه می آید و آن را اتفاقا از ادله اثبات دعوا می دانند. در واقع فقه معتقد است وقتی درباره موضوعی تعداد زیادی از افراد حرف می زنند ولی دلیلی هم برای ارائه ندارند، می توانند از آن برای صحت یک ادعا استفاده کنند. با توجه به اینکه ما در این مورد قانون حمایتی نداریم، عنوان کردن آن و تواتر روایت ها می تواند برای قاضی رسیدگی کننده متقاعدکننده باشد.البته فراموش نکنیم در بسیاری از کشورها صرف اظهارات شفاهی آزار دیده را دلیل برای شروع تعقیب کیفری می دانند. اینجا اگر کسی بخواهد دادخواهی کند، باید دلیل اثباتی را مطرح کند تا بعد تحصیل دلیل به عهده مقام قضائی تحقیق کننده بیفتد. شاید همین خلا قانونی باشد. اتفاقا در لایحه پیشنهادی دولت برای حمایت از زنان در برابر خشونت این موضوع مطرح بود که متاسفانه حذف شد. بنابراین اگر ما فقط بخواهیم اصل برائت را داشته باشیم و از طرف دیگر هم آن قدر سفت و سخت روی ادله اثبات دعوای کیفری روی عمومات قانون مجازات تاکید کنیم و دادگاه دلایل دیگر را نپذیرد، خب طبیعی است حقوق قربانیان این جرائم نادیده گرفته می شود.»شیما قوشه همچنین در پایان می گوید: «در اینکه اصل برائت یکی از اصول اساسی و ماندگار دادرسی عادلانه است، شکی وجود ندارد اما در مقابل باید این فضا و امکان برای قربانی این جرائم هم وجود داشته باشد که به صرف روایت شفاهی آنها تعقیب کیفری شروع شود. بنابراین ما فقط نمی توانیم یک طرف مسئله را ببینیم و بگوییم اصل برائت وجود دارد و گفتن این روایات یا این دست افشاگری ها به حقوق شخص متهم به آزار و تجاوز خدشه وارد می کند اما از طرفی قوانین حمایتی برای قربانیان و آزار دیده ها نداشته باشیم».
